# Seminaari

Seminaarivaiheessa jokainen opiskelija valitsee omasta näkökulmastaan kiinnostavimman ohjelmistokehitykseen liittyvän aiheen ja laatii siihen liittyvän itsenäisen seminaaritehtävän. 

Vaihtoehtoja ovat joko [alla listatut ehdotukset](#Seminaariaiheita) tai täysin oma aihe, joka kuitenkin kannattaa varmistaa opettajilta. Kannattaa huomioida, että seminaaritehtävä voi tukea hyvin ohjelmistoprojekti 2:ta – itse asiassa se on jopa suositeltavaa!

Opiskelijat, jotka valitsevat saman aihepiirin, osallistuvat yhteiseen seminaaritilaisuuteen, jossa esitellään, analysoidaan ja kommentoidaan muiden opiskelijoiden seminaaritöitä. Kannustamme myös osallistumaan muiden aihepiirien seminaareihin oman seminaarityön ulkopuolella. Esiteltävät työt valitaan siten, että kokonaisuudesta saadaan monipuolinen ja tasapainoinen. Joten jos työsi ei valikoidu esitettäväksi, se ei millään tavalla heijasta työn laatua.

Koska kurssi järjestetään yhdistellen eri osallistumistapoja, ei itse seminaaritilaisuuteen osallistuminen ole pakollista. Seminaariesityksellä ei ole myöskään erillistä osuutta arvioinnissa, paitsi jos esityksessä käy ilmi työn kannalta uusia positiivisia seikkoja, jotka eivät ole tulleet esiin työn raportissa.

Seminaarityön laajuus on noin 20 tuntia työtä.


## Seminaarin vaiheet

1. Seminaarien ohjeistus oppitunnilla
2. Oman seminaariaiheen ilmoittaminen Teams-kanavalle
3. Seminaarityön tekoa ja tarvittaessa ohjausta Teamsissa
4. Seminaarin raporttien ja videoiden palauttaminen Teamsiin
5. Seminaariesitykset

Tarkemmat päivämäärät löydät kurssin GitHubin etusivulta sekä palautettavien tehtävien osalta Teamsista.


## Seminaaritehtävän raportointi ja palauttaminen

Seminaarityösi arvioidaan palautuksen perusteella. Palautus koostuu kolmesta osasta:

1. kirjallisesta raportista, joka toteutetaan mieluiten markdown-muodossa osaksi git-repositoriota
2. lähdekoodista git-repositoriossa (palautetaan linkki repositorioon)
3. lyhyestä ruuduntallennusvideosta, jossa esittelet työsi teknistä toteutusta käytännössä.


**Kirjallinen raportti**

Raportoi tekemäsi seminaarityön tavoitteet, toteutus, valitsemasi teknologiat, oppimasi asiat ja mahdolliset jatkokehitysideat kirjallisesti. Raportin muodon suhteen voit käyttää omaa harkintaasi, mutta tyypillisesti Markdown-muotoiset readme-tiedostot toimivat tässä tarkoituksessa hyvin. Vaihtoehtoisesti voit käyttää Haaga-Helian tarjoamia Word- tai PowerPoint-raportointipohjia.

Kirjaa käyttämäsi lähteet asianmukaisesti sekä raporttiin että tarpeen mukaan myös lähdekoodiin. Erityisesti toisaalta lainatut osuudet koodista tulee merkitä selkeästi.

Valitsemastasi aiheesta riippuen raportin sisältö voi vaihdella paljonkin ja voit aina kysyä tarkempia ohjeita opettajilta. Suosittelemme käyttämään raportissa tilanteen mukaan sekä kuvankaappauksia että erilaisia kaavioita, joita voit toteuttaa esimerkiksi [Mermaid](https://mermaid.js.org/)-syntaksilla suoraan markdown-tiedostoon.


**Lähdekoodi git-repositoriossa**

Tallenna seminaarityösi lähdekoodi julkiseen tai yksityiseen git-repositorioon. Jos teet repositoriosta yksityisen, lisää opettajille katseluoikeudet (tunnukset `Ismo-HH` ja `swd1tn002`). Seminaarityön palautuksen yhteydessä riittää, että palautat linkin kyseiseen repositorioon.


**Ruuduntallennusvideo**

Raportin  ja lähdekoodin lisäksi nauhoita noin 5 minuuttia kestävä video, jossa esittelet työsi teknistä toteutusta raportointiohjeen mukaisesti. Videolla ei ole tarpeen käsitellä tai näyttää raporttia, vaan voitte olettaa katsojan jo tuntevan sen sisällön.

Videon tarkoitus on havainnollistaa tekemääsi työtä käytännössä, koska ohjaajien ei ole mahdollista luoda itselleen kaikista töistä toimivaa ympäristöä projekteihin tutustumiseksi. Videolla voit esimerkiksi näyttää, miten toteuttamasi sovellus toimii, miten koodisi on jäsennelty tai miten jokin keskeinen algoritmi toimii käytännössä.

Videon tekemiseksi voit käyttää esimerkiksi Haaga-Helian Microsoft-tililläsi [Clipchamp-palvelua](https://m365.cloud.microsoft/launch/Clipchamp/), jossa sekä videon tallennus että jakaminen onnistuu pelkän selaimen avulla. Katso [ohje tallenteen tekemiseksi Microsoftin tukisivulta](https://support.microsoft.com/en-gb/office/microsoft-clipchamp-screen-recorder-e98d8791-2b82-4dc7-889a-959724e3cbad). Kurssilla on käytetty hyvin tuloksin myös lukuisia muita videonkaappausratkaisuja, joten voit valita itsellesi parhaiten sopivan.

Voit julkaista luomasi videon Clipchamp-palvelussa tai valitsemassasi video- tai tiedostonjakopalvelussa, kunhan saat lisättyä raporttiisi suoran linkin lopputulokseesi (YouTube, OneDrive, Google Drive...). Voit myös halutessasi palauttaa videon sellaisenaan tiedostona Teamsin seminaaritehtävään, mikäli Teams ei estä palautusta esim. liian suuren koon vuoksi.

Käytitpä mitä palvelua hyvänsä, varmista että opettajat saavat linkin kautta katseluoikeuden videoosi.


## Arviointi

Seminaaritöitä arvioidessa katsomme ennen kaikkea sitä, miten hyvin seminaarityössänne on syvennytty valittuun seminaariaiheeseen ja kuinka paljon siitä on opittu uutta. Tarkoituksena on siis syventää ja soveltaa kurssin aikaisemmissa vaiheissa käsiteltyjä tai kurssin sisältöön muuten soveltuvia aiheita, ei vain toistaa tavanomaisia esimerkkejä. Pyri siis raportissasi ja videossasi yksilöimään ja esittelemään asioita, joita olet oppinut, sekä pohdi, mitä olisit voinut tehdä työssä toisin ja miten osaat jatkossa soveltaa oppimiasi asioita.

Lisäksi seminaariaiheen haastekerroin vaikuttaa arviointiin. Jos seminaarityö on haastavuudeltaan suunnilleen samantasoinen kuin kurssin viikoittaiset oppitunnit ja tehtävät, työn tavoitearvosana on noin 3. Jos työssä syvennytään pidemmälle, puhutaan arvosanoista 4-5.


### Tutoriaaleihin perustuvat työt

Seminaaritöissä on ajoittain seurattu video- tai tekstimuotoisia tutoriaaleja. Tutoriaalin seuraaminen seminaarityössä on hyväksyttävää, etenkin mikäli tutoriaali syventää kurssilla käsiteltyjä aiheita mielekkäällä tavalla. Tuo kuitenkin raportissasi selvästi esiin, mikä osuus työstä on omaa tuotostasi ja mikä perustuu tutoriaalin esimerkkeihin, jotta vältymme turhilta plagiointi- ja vilppiepäilyiltä.

Tutoriaalityön tapauksissa seminaarin raportissa ja videossa ei kannata keskittyä itse tutoriaalin lopputuloksen esittelyyn, vaan oppimiesi asioiden esittelyyn.


## Seminaariaiheita

Tälle sivulle on koottu **esimerkkiaiheita** kurssin seminaaritehtävää varten. Voit melko vapaasti jalostaa ideoita vastaamaan omaa vaatimustasoasi ja kiinnostuksen kohteitasi. Lisää oma aiheesi uutena viestinä kyseisen aihealueen Teams-kanavalle.


### TypeScript, ES6, JavaScript, Node.js, Next.js, MongoDB...

* **Next.js**

    Perehdy Next.js:ään ja sen tarjoamiin mahdollisuuksiin. Selvitä esimerkiksi, miten Next.js:n avulla voidaan toteuttaa server-side rendering ja mitä etuja se tuo verrattuna perinteiseen React-sovellukseen. Toteuta yksinkertainen esimerkkisovellus, jossa hyödynnät valitsemiasi Next.js:n ominaisuuksia.

* **TypeScript**

    Jatka perehtymistä TypeScript-kieleen ja sen työkaluihin. Toteuta yksinkertainen esimerkkisovellus, jossa sovellat oppimaasi mahdollisimman hyvin.

    Vaihtoehtoisesti voit esimerkiksi ottaa haasteeksi suorittaa esimerkiksi [leetcode.com](https://leetcode.com/)-, [hackerrank.com](https://www.hackerrank.com/) tai [codewars.com](https://www.codewars.com/)-palvelussa tietyn määrään koodaushaasteita ja raportoida tekemäsi haasteet sekä niistä oppimasi asiat.

* **MERN-stack:**

    MongoDB (+ Mongoose), Express, React, Node. Huom! Toteuta ominaisuuksiensa puolesta pieni sovellus ja keskity opettelemaan jokin uusi tekninen asia, kuten MongoDB:n hyödyntäminen JavaScriptillä.

* **Paketin julkaisu NPM:ssä:**

    Tutustu NPM-palvelun pakettien julkaisemiseen ja julkaise oma pieni paketti. Julkaistava paketti voi olla esimerkiksi asiakaskirjasto MyHelsinki Open API:n tapahtumien hakemiseksi. Asiakaskirjaston ominaisuuksiin voi kuulua erilaiset rajaukset tai järjestämiset päivämäärien mukaan tai vaikka rajaus tapahtumiin, joiden otsikossa tai kuvauksessa esiintyy tietty teksti.


### Tietorakenteet ja algoritmit

* **Tunnetun algoritmin toteuttaminen:**

    Tutustu syvyyshakuun, rekursioon ja graafeihin ja toteuta syvyyshaku itse valitsemaasi aineistoon. Halutessasi voit esimerkiksi toteuttaa algoritmin, joka etsii tien ulos labyrintistä. Katso esim: https://en.wikipedia.org/wiki/Maze_solving_algorithm.

    Algoritmiaiheeseen sopii myös esimerkiksi minimax-algoritmilla toimiva ristinollaa pelaava botti: https://medium.com/ai-in-plain-english/coding-the-perfect-tic-tac-toe-bot-a0827e966a74

* **Vapaavalintaisen tietorakenteen toteuttaminen:**

    Toteuta esimerkiksi labyrintin tai sanaristikon generoiva algoritmi. Voit käyttää pohjana tunnettua valmista logiikkaa, josta teet oman toteutuksesi. Katso esim: https://en.wikipedia.org/wiki/Maze_generation_algorithm

    Huom! Kokonaista peliä ja sen käyttöliittymää ei tarvitse välttämättä toteuttaa. Riittää, että algoritmi on jollain tavoin todennettavissa toimivaksi.


### Ohjelmistoarkkitehtuurit ja patternit

* **Serverless-arkkitehtuuri:**

    Perehdy serverless-ratkaisuihin ja toteuta sekä julkaise jokin pieni serverless-ratkaisu. Voit hyödyntää esimerkiksi Cloudflare Workersia, AWS Lambdaa tai Azure Functionsia. Toteutuksessa voit käyttää valitsemastasi alustasta riippuen esimerkiksi Node.js:ää tai Pythonia.

* **Ohjelmistoprojekti 2 -refaktorointi:**

    Refaktoroi ohjelmistoprojekti 2 -projektinne käyttämään mielestäsi optimaalista arkkitehtuuriratkaisua joiltain osin. Kuvaa alkuperäinen arkkitehtuuri ja uudistettu ratkaisu myös kaavioina.


### Testaus

* **Yksikkötestaus:**

    Testaa jokin osa ohjelmistoprojekti II -kurssin projektistanne yksikkötesteillä.

* **Järjestelmätestaus:**

    Tutustu [Playwright](https://playwright.dev/):iin, [Robot Framework](https://robotframework.org/):iin, [Cypress](https://www.cypress.io/):iin, [Cucumber](https://cucumber.io/):iin tai [Selenium Framework](https://www.selenium.dev/):iin ja toteuta valitsemasi työkalun avulla yksinkertainen järjestelmätesti jollekin omalle tai julkiselle palvelulle.


### Infra ja automaatiotyökalut

* **Continuous Integration / Continuous Delivery:**

    Rakenna CI/CD -tuotantoputki ohjelmistoprojekti 2 -projektillenne.

* **Docker ja Docker Compose:**

    Rakenna Dockerin ja Docker composen avulla ohjelmistoprojekti 2 -projektistanne konttipohjainen sovellus, joka voidaan toimittaa/julkaista (deploy) Azureen tai AWS:ään.

* **Docker Swarm, Kubernetes tai OpenShift:**

    Perehdy syvemmin Docker Swarm:iin, Kubernetekseen tai OpenShiftiin. Rakenna useammasta kontista koostuva ratkaisu hyödyntäen oppimiasi hyviä käytäntöjä.



### OpenShift tai vastaava pilvipalvelu

* **Docker, Kubernetes yms:**

    Rakenna pilviympäristö, joka koostuu esimerkiksi useammista konteista ja continuous integration -ratkaisusta. Voit hyödyntää esimerkiksi OpenShiftia tai AWS:ää. CSC:n OpenShift ympäristö (Rahti) on käytettävissä ilmaiseksi ja sen käytöstä voit kysyä lisätietoja opettajilta.


### Python

* **Web-palvelu Pythonilla:**

    Python-aiheiset seminaarityöt voivat käsitellä esimerkiksi Pythonin [Django](https://www.djangoproject.com/)- tai [Flask](https://flask.palletsprojects.com/)-sovelluskehysten käyttöönottoa tai Pythonin tietokantaohjelmointiin perehtymistä.

* **Mikrokontrollerin ohjelmointi MicroPythonilla:**

    Kurssilaisille tarjotaan myös mahdollisuus perehtyä ESP32-mikrokontrollerien ohjelmointiin [MicroPython](https://micropython.org/)-kielellä. Mahdollisia projekteja voivat olla esimerkiksi sääasema, peruutustutka, Telegram-bottina toteutettu liiketunnistin tai nopeustesti-peli. ESP32-mikrokontrollereita ja erilaisia sensoreita ja toimilaitteita on mahdollisesti lainattavissa Haaga-Helian 3D-labrasta.

* **Data-analytiikkaa tai pelejä Pythonilla**

    Pythonille on saatavilla erilaisia kirjastoja mm. data-analytiikkaan ja peleihin liittyen. Voit ehdottaa  itseäsi kiinnostavaa aihetta.

* **Koneoppiminen Pythonilla**

    Kouluta esimerkiksi valitsemasi koneoppimismalli jostain datasta ja laadi sillä ennusteita.

* **Tekstintunnistus Pythonilla**

    Tekstin tunnistaminen kuvasta tai videosta esim. [Tesseract-kirjastolla](https://nanonets.com/blog/ocr-with-tesseract/).


### Koneoppiminen

Koneoppimista ei tällä toteutuksella käsitelty, mutta voit halutessasi perehtyä aiheeseen itsenäisesti seminaariosuudessa.

* **Koneoppimismallin kouluttaminen:**

    Kouluta koneoppimismalli jostain datasta ja laadi sillä ennusteita (esimerkiksi Keras-kirjastolla kuvien tunnistamista). Voi liittyä ohjelmistoprojekti 2:seen mieluusti.

* **Koneoppimistutkielma:**

    Laadi tutkielma ja raportti siitä mitä koneoppiminen (ja esimerkiksi neuroverkot) ovat ja mihin niitä voi hyödyntää. Voit syventyä myös esimerkiksi luonnollisen kielen tulkintaan (NLP) ja sanavektoreihin.

* **Vahvistusoppiminen:**

    Kouluta vahvistusoppimisella (reinforcement learning) jonkin pelin tekoäly. Tässä esimerkiksi on [youtube-playlista](https://www.youtube.com/playlist?list=PLTWFMbPFsvz3CeozHfeuJIXWAJMkPtAdS), jolla koulutetaan tekoäly pelaamaan Segan Sonic the hedgehog -peliä [Open AI:n](https://openai.com/) ja [Neatin](https://neat-python.readthedocs.io/en/latest/neat_overview.html) avulla.
